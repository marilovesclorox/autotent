Ένα από τα αρνητικά αποτελέσματα της κλιματικής αλλαγής των τελευταίων δεκαετιών είναι η μεγάλη αύξηση των καρκίνων του δέρματος. 

Υπεύθυνη είναι η υπεριώδης ακτινοβολία, η οποία φτάνει στη γη εντονότερη λόγω της μείωσης του όζοντος στη στρατόσφαιρα, που την απορροφάει.

Η τάση αυτή της αύξησης των καρκίνων του δέρματος αναμένεται να συνεχιστεί για τα επόμενα 20 χρόνια.

Από την άλλη μεριά, η υπεριώδης ακτινοβολία είναι χρήσιμη για τον άνθρωπο. Η σύνθεση της βιταμίνης D, που είναι απαραίτητη για τη σωστή λειτουργία του ανοσοποιητικού μας συστήματος και άλλες κρίσιμες λειτουργίες, γίνεται από τα κύτταρα του δέρματος. Αυτά συνθέτουν τη βιταμίνη D από τη χοληστερίνη, με ενέργεια την οποία απορροφούν από τις υπεριώδεις ακτίνες.

Στους στόχους της UNESCO για τη βιώσιμη ανάπτυξη περιλαμβάνεται η υγεία και η ευημερία των ανθρώπων. 

Με βάση τα παραπάνω, και στο πλαίσιο του project μας για το ταξίδι του Οδυσσέα, σκεφτήκαμε με ποιο τρόπο θα μπορούσαμε να τον προστατέψουμε από την υπερβολική υπεριώδη ακτινοβολία, ενώ παράλληλα θα λαμβάνει όση ακτινοβολία τού είναι απαραίτητη για τη σύνθεση της βιταμίνης D.

Τον φανταζόμαστε λοιπόν στο κατάστρωμα, να οδηγεί το πλοίο του από νησί σε νησί. Ένα αυτόματο σύστημα θα υπολογίζει πόση ακτινοβολία λαμβάνει, και ανάλογα θα ανοίγει ή θα κλείνει ένα σκίαστρο. Αυτό θα μπορούσε να είναι μια τέντα, ή ένα συμπαγές σκίαστρο.

Για την σχεδίαση του συστήματος χρησιμοποιούμε το TinkerCAD, στο οποίο φτιάχνουμε ένα κύκλωμα με το μικροελεγκτή Arduino. 

Το σύστημά μας λειτουργεί ως εξής:

Λαμβάνει περιοδικά ενδείξεις από τον αισθητήρα φωτός, ανά λεπτό, και υπολογίζει το μέσο όρο των 30 τελευταίων ενδείξεων. Αν αυτός είναι πάνω από ένα όριο, ενεργοποιεί ένα μοτέρ που κλείνει το σκίαστρο για 30'. Έπειτα το σκίαστρο ανοίγει και η διαδικασία επαναλαμβάνεται.

Θα χρειαστούμε:
Ένα Arduino UNO
Έναν αισθητήρα φωτός
Έναν αντιστάτη
Ένα σέρβο μοτέρ
και καλώδια

Η συνδεσμολογία είναι ως εξής:

Ο αισθητήρας φωτός συνδέεται με τον αναλογικό ακροδέκτη Άλφα-μηδέν του Arduino, με τη βοήθεια μιας επιπλέον αντίστασης. Το μοτέρ, που στην περίπτωσή μας είναι ένα απλό σέρβο, συνδέεται σε έναν ψηφιακό ακροδέκτη, τον 3, με δυνατότητα PWM. Οι δύο συσκευές συνδέονται στο ρεύμα και τη γείωση μέσω του breadboard.

Παρακάτω περιγράφουμε τον κώδικα του συστήματος:

Ξεκινάμε ορίζοντας τη βιβλιοθήκη Servo που θα χρησιμοποιήσουμε και τις μεταβλητές μας. Η ρουτίνα αρχικοποίησης Setup καθορίζει τους ακροδέκτες που θα χρησιμοποιήσουμε και αρχικοποιεί τις μεταβλητές.

Παρατηρούμε ότι έχουμε θέσει ως μέση τιμή για τον αισθητήρα φωτός το 512, και ως χρόνο για τον οποίο θα είναι κλειστή η σκεπή 30 λεπτά.

Ξεκινώντας την κύρια διαδικασία εισάγουμε μια καθυστέρηση ενός λεπτού.

Εφόσον είμαστε σε κανονική λειτουργία, παίρνουμε την ένδειξη από τον αισθητήρα φωτός και την προσθέτουμε στον τρέχοντα μέσο όρο των 30 τελευταίων μετρήσεων. (Σημειώνουμε ότι ο μέσος όρος υπολογίζεται κατά προσέγγιση: αφαιρούμε το μέσο όρο των 30 μετρήσεων, αντί να αφαιρέσουμε την 30η προηγούμενη τιμή.)

Αν λοιπόν ο τρέχων μέσος όρος είναι μεγαλύτερος από το όριό μας, ορίζουμε μια καθυστέρηση των 30 λεπτών, μηδενίζουμε το μέσο όρο, και κλείνουμε την τέντα.

Εφόσον έχουμε εισάγει καθυστέρηση, δηλαδή δεν είμαστε στην "κανονική" λειτουργία, η κύρια διαδικασία απλώς μετρά το χρόνο που περνάει, και όταν τελειώσουν τα 30 λεπτά, ανοίγει την τέντα.

Ο αυτοματισμός μας αυτός είναι αρκετά απλός. Με περαιτέρω εργασία θα μπορούσε να βελτιωθεί, με αρκετούς τρόπους:

Μπορούμε να χρησιμοποιήσουμε έναν αισθητήρα υπεριώδους ακτινοβολίας αντί για απλό αισθητήρα φωτός. Αυτό θα μας έδινε μεγαλύτερη ακρίβεια στη μέτρηση που μας ενδιαφέρει.

Αντί για απλό σκίαστρο που ανοίγει και κλείνει, θα μπορούσαμε να κατασκευάσουμε ένα σκίαστρο με περσίδες που ανοίγει αναλογικά. Έτσι, όσο περισσότερη υπεριώδη ακτινοβολία λαμβάνουμε, τόσο περισσότερο θα το κλείναμε, ώστε να έχουμε πιο ομοιόμορφη πρόσληψη της κατάλληλης ποσότητας.

Οι δυνατότητες είναι απεριόριστες, και η νέες τεχνολογίες μας επιτρέπουν να σχεδιάζουμε εύκολα και γρήγορα λύσεις για τα προβλήματα που αντιμετωπίζουμε ως ανθρωπότητα.

Αρκεί μόνο να έχουμε τη θέληση να τις εφαρμόσουμε.